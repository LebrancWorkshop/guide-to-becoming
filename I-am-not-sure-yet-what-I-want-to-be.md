## I'm not sure yet what I want to be
`ชอบทำอะไรเกี่ยวกับคอมพิวเตอร์ แต่ก็ยังไม่แน่ใจเหมือนกันว่าสายไหนที่ใช่`

ผมขอเขียนเรื่องนี้ เพราะคิดว่าน่าจะเป็นเรื่องที่ลำบากใจสำหรับหลายๆ คน ไม่ว่าจะเป็นเด็กมัธยมกำลังจะต้องสอบเข้ามหาวิทยาลัย หรือเด็กมหาวิทยาลัยที่กำลังจะต้องเริ่มมองหาชีวิตวัยทำงาน แล้วคอมสายไหนล่ะ คือสายที่ใช่?

## มีแค่คุณเท่านั้นที่รู้

ไม่มีใครจะรู้จักตัวเองดีเท่าตัวเองอีกแล้ว ใจความสำคัญของการตอบคำถามนี้คือ *เราจะเข้าใจตัวเองให้มากๆ ยิ่งขึ้นได้อย่างไร?*

### 1. เริ่มจากสิ่งที่ชอบ

*อะไรคือสิ่งที่เราชอบทำอยู่เป็นประจำ? มีไหมสิ่งที่ทำให้เราตื่นเต้นทุกครั้งที่ได้สัมผัส? เวลาว่างๆ เราชอบทำอะไร?* ยังไม่ต้องกังวลว่ามันจะดูไม่มีสาระ เพราะถ้าเป็นสิ่งที่เราพร้อมจะอยู่กับมัน เราหาสาระของมันออกมาได้เสมอ ยังไม่จำเป็นต้องมั่นใจ 100% เพราะเราจะค่อยๆ มั่นใจมากขึ้นในทุกครั้ง
    
### 2. เปิดโลก

*แล้วจากสิ่งที่เราชอบ จะไปอยู่ตรงไหนของโลกใบนี้ล่ะ?* โลกเรากว้างมาก เช่นเดียวกับสายงานด้านคอมพิวเตอร์ที่มีมากมายมหาศาล แต่เราก็ต้องพยายามมองหา สิ่งที่เราอยากจะเป็น ไม่ใช่ก็ไกล้เคียง
- สิ่งหนึ่งที่ผมชอบคือ **การได้พูดคุยกับคนที่มีประสบการณ์ในงานต่างๆ** ไม่ว่าจะเป็นอาจารย์ รุ่นพี่ หรือคนที่เพิ่งเจอกันตามงาน Workshop เพราะพวกเขาสามารถถ่ายทอดสิ่งที่เขาทำมาโดยตลอดให้เราเข้าใจได้ในเวลาอันสั้น
- **การอ่านเรื่องราวของผู้คน** ก็เป็นอีกหนึ่งช่องทางที่ผมชอบอยู่เสมอๆ ไม่ว่าจะเป็นหนังสือ หรือเรื่องราวต่างๆ บนอินเตอร์เน็ต รวมถึง ไกด์ที่น้องชุนสร้างขึ้นมานี้ จะถูกช่วยๆกันเติมเต็มความรู้ ช่วยให้ทุกๆ คนได้เข้าใจสายงานต่างๆ มากยิ่งขึ้นในอนาคต

### 3. ลองใจ

บวกครับ *เราจะแน่ใจได้อย่างไรว่ามันคือสิ่งที่เราพร้อมอยู่กับมันหากเราไม่เคยแม้แต่จะลอง?*
- หากอยากลองวิชาโค้ด ผมแนะนำ [Codecademy](codecademy.com) สุดยอดเว็บสอนเขียนโค้ดที่เข้าใจง่าย และได้ทำตามเป็นขั้นเป็นตอน ไม่จำเป็นต้องมีพื้นฐานก่อนเลยก็ได้
- มองหา Workshop, Hackathon และค่ายต่างๆ การเข้าร่วมงานเหล่านี้ก็เป็นอีกหนึ่งทางเลือกที่ดีที่ทำให้เรารู้จักตัวเองมากยิ่งขึ้น
- อยากทำไรทำ ไม่ต้องแคร์อะไรทั้งนั้น **ทำเรื่องเล่นสนุกให้เป็นเรื่องใหญ่** หากจำกันได้ช่วง 3-4 ปีก่อน มีกระแส Dek-D ควิสเรื่องคุณคือใครในห้อง... ผมเองก็เป็นหนึ่งคนที่อยากได้ควิสนี้ของห้องตัวเองมาก แต่ไม่พอใจที่ควิสใส่ได้แค่ 10 คน สุดท้ายก็นั่งเขียนเองเป็นเรื่องเป็นราว นั่งศึกษาการเขียน PHP ได้เรียนรู้อะไรมากมาย และก็กลายเป็นจุดสำคัญที่นำพาผมเข้ามาสู้โลกของ Wed Developer จนถึงทุกวันนี้

### 4. สรุปผล

กระบวนการที่สำคัญที่สุดคงไม่พ้นการกลับมาทบทวนตนเอง หลังจากที่ให้โอกาสตัวเองได้ลองผิดลองถูกไปแล้ว เราจะทำอย่างไร 
- **ขีดมันออกจากลิส** ไม่ใข่แนวจริงก็ไม่ต้องเสียดาย อย่างน้อยเราก็ไม่ต้องเสียดายเวลาที่เหลือในวันข้างหน้า 
- **แปะมันไว้ก่อนแล้วลองอย่างอื่นที่น่าสนใจ** ก็ถือเป็นทางเลือกที่ดีที่จะให้โอกาสตัวเองได้ลองอะไรใหม่ๆ เสมอ *การรู้กว้างๆ นั้นไม่เคยเป็นผลร้าย*
- หรือเราจะ **เหยียบคันเร่งให้มิด** ถ้าเราชอบแล้ว ก็หมั่นฝึกฝนลับคมตัวเองอยู่เสมอ ยังคงต้องเรียนรู้และฝึกฝนซ้ำๆ เพราะถ้าเราชอบจริง มันก็คือการเล่นสนุกอย่างหนึ่ง

## อย่าหยุดที่จะเรียนรู้

มีคนเคยกล่าวไว้ว่า *"วันที่เราหยุดเรียนรู้ ก็คือวันที่เราสิ้นลมหายใจ"* ไม่ต้องเสียใจหากยังไม่เจอเส้นทางของตัวเอง เพราะจริงๆ แล้ว ไม่มีใครมั่นใจในอนาคตของตัวเอง แม้กระทั่งผมที่กำลังนั่นปั่นบทความนี้อยู่ก็ตาม ผมไม่เคยมั่นใจ ทุกๆ วันนี้ก็ยังคงถามตัวเองไม่เว้นวัน 

`ใจความสำคัญของเรื่องนี้ ไม่ใช่การหาคำตอบที่เป็นค่าสัมบูรณ์ เพราะแน่นอนว่าเราเปลี่ยนไปในทุกๆ วัน นั่นคือการเติบโต แต่ใจความจริงๆ ของเรื่องนี้ คือการไม่หยุดที่จะเปิดโอกาสให้ตัวเองได้มีความสุข ผ่านการพาตัวเองไปค้นพบอะไรใหม่ๆ ได้รู้จักตัวเองและโลกมากขึ้นทีละนิดๆ ในทุกๆ วัน`

ขอให้มีความสุขกับตัวคุณเอง

## Contributors

- **Lookkid Withee Poositasai** - Indie-veloper
  - https://facebook.com/Th1nkK1D
  - https://github.com/Th1nkK1D
  - https://medium.com/@Th1nkK1D
  - https://codepen.io/Th1nkK1D/
